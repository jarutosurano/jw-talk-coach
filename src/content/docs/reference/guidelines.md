---
title: Mga Paalaala sa mga Nagbibigay ng Pahayag Pangmadla
sidebar:
  label: Speaker Guidelines
---


> S-141-TG 11/21

---

## Layunin ng Tagapagsalita

Tunguhin ng isang tagapagsalita sa madla na epektibong makapagturo gamit ang Kasulatan, mapakilos ang mga tagapakinig na mahalin si Jehova, at tulungan ang mga nakaalay na manatili sa daan tungo sa buhay.—Mat. 22:37.

---

## Paggamit ng Outline

### 2. Isipin ang mga tagapakinig
Habang binabasa mo ang outline, isipin ang bawat tagapakinig mo. Tanungin ang sarili: Ano ang kalagayan at damdamin ng mga tagapakinig ko? Bakit mahalaga sa kanila ang impormasyon? Paano ko mabisang maihaharap ang materyal?

### 3. Unawain ang tema at layunin
Isaalang-alang ang tema, mga main heading, at paalaala sa tagapagsalita para maunawaan ang layunin ng pahayag at ang pangunahing ideya na uulit-ulitin sa buong pahayag.

### 4. Talakayin nang isa-isa ang bawat punto
Talakayin nang isa-isa ang bawat pangunahing punto para maging lohikal ang pahayag mo. Ang mga pangunahing punto ay nagsisimula sa kaliwang margin. Ang mga ito ang pangunahing mga ideya na dapat iharap sa mga tagapakinig. Ang pangalawahing mga punto ay naka-indent sa ilalim ng pangunahing punto na sinusuportahan ng mga ito.

### 5. Susing teksto—Ipaliwanag, Ilarawan, Ipakita
Hanapin ang mga susing teksto—kadalasan nang may nakalagay na "Basahin"—na sumusuporta sa mga pangunahing punto. Maglaan ng sapat na panahon para ipaliwanag, ilarawan, at ipakita kung paano isasabuhay ang mga susing teksto.—w17.09 p. 26 par. 12; be p. 53-54.

**(1) Ipaliwanag:** Tiyaking nauunawaan ng mga tagapakinig kung bakit binasa ang teksto. Ano ang itinuturo nito sa atin? Palalimin ang pagkaunawa nila sa teksto. (Kaw. 4:5; it-2 p.1373 par. 3) Idiin ang mga susing salita o parirala. Pag-isipan kung ang pagtalakay sa konteksto, setting, manunulat, o mga punto sa Tulong sa Pag-aaral ay tutulong sa mga tagapakinig na makita ang kahalagahan ng teksto.—th aralin 6, 18.

**(2) Ilarawan:** Gumamit ng simpleng mga ilustrasyon na tutulong sa mga tagapakinig na magkaroon ng mas malalim na kaunawaan sa pangunahing punto at matandaan ito. Ang ilustrasyon ay puwedeng paglalarawan na nagkukumpara sa dalawang bagay, isang halimbawa sa Bibliya, o modernong-panahong karanasan. Tiyaking totoo ang mga karanasang gagamitin mo at iwasan ang mga karanasang pinalabis ang mga detalye. Maraming itinampok na mga karanasan sa ating mga publikasyon at sa JW Broadcasting. Iwasan ang mga ilustrasyong nangangailangan ng mahabang paliwanag o puwedeng makasakit sa damdamin ng mga tagapakinig.—th aralin 8.

**(3) Ipakita kung paano isasabuhay:** Tulungan ang mga tagapakinig na makita kung ano ang kailangang gawin at kung paano ito gagawin. Isipin ang mga hamong napapaharap sa iba't ibang grupo sa iyong tagapakinig, tulad ng mga may-edad, mag-asawa, walang asawa, at mga kabataan. Magharap ng mga senaryo na nangyayari sa totoong buhay para tulungan ang mga tagapakinig na makita kung paano sila matutulungan ng mga kasulatan na makagawa ng tamang mga desisyon kapag napaharap sa gayong mga sitwasyon.—th aralin 13.

### 6. Piliin ang sumusuportang mga punto
Alamin kung aling mga pangalawahing punto at teksto na walang nakalagay na "Basahin" ang sumusuporta nang husto sa bawat pangunahing punto. Maaari kang gumugol ng mas maraming oras sa ilang pangalawahing punto at pahapyawan lang ang iba.

### 7. Ihanda ang personal na nota
Ihanda ang iyong personal na nota batay sa outline na inilaan ng organisasyon. Marami ang gumagamit ng outline na pinaikli ang mga pangungusap ng mga pangunahing ideya at pangalawahing punto. Sa paggamit ng ganitong uri ng outline, mas malaya mong maipapaliwanag ang mga ideya at makapagsasalita ka nang mula sa puso. Mas gusto naman ng ilan ang topical outline na mas pinaigsi pa ang mga pangunahing punto at pangalawahing punto.

---

## Paggamit ng Visual Aid

### 8. Mga larawan lang
Pumili ng angkop na mga visual aid para idiin ang mahahalagang punto, hindi ang maliliit na detalye. **Mga larawan lang ang puwedeng gamitin.** Kapag nagpakita ng larawan, dapat mo itong itawag-pansin at gamitin sa pagtuturo. Huwag gumamit ng larawan para lang pagandahin ang presentasyon mo o aliwin ang mga tagapakinig. Hindi rin dapat magdispley ng larawan habang nagbabasa ng teksto. Ang buwanang programa ng JW Broadcasting ay hindi paritan kung paano gagamitin ang mga larawan sa pahayag pangmadla.—th aralin 9.

### 9. Mga video at teksto sa monitor
Maaari mong ipakita ang piniling mga teksto sa monitor kung bihira itong gagawin. Pero hindi angkop na idispley ang bawat tekstong gagamitin. **Huwag gumamit ng anumang video maliban kung itinagubilin ng organisasyon.** (Bilang eksepsiyon, ang mga tagapagsalita sa mga pulong ng sign language ay maaaring gumamit ng angkop na mga video ng teksto at iba pang mga video mula sa organisasyon bilang pantulong sa pagtuturo para matugunan ang pantanging pangangailangan ng mga binging dumadalo.) Hindi dapat kontakin ng mga tagapagsalita ang tanggapang pansangay para mag-request ng mga larawan, graphics, o artwork na gagamitin sa kanilang mga presentasyon.

---

## Pasulungin ang Iyong Pahayag

### 10. Eye contact
Ang pagtingin sa mga tagapakinig ay tutulong para mas tumatak sa isip nila ang pahayag mo. Pero kung ipinapakita ka sa malaking screen, sikaping magpokus sa kamera. Kung hindi naman, tumingin sa isa sa mga tagapakinig, magpaliwanag, at ilipat ang tingin sa ibang tagapakinig, at magpahayag ng ibang punto. Kapag nakikita mo ang reaksiyon ng mga tagapakinig sa sinasabi mo—ang kanilang ngiti, pagiging atentibo—ang pahayag mo ay magiging parang kasiya-siyang pag-uusap at magiging mas epektibo.

### 11. Magpraktis nang malakas
Praktisin nang malakas ang pahayag bago mo ito iharap. Tuwing magpapraktis, pag-isipan kung paano mo pa mas mapapaganda ang nilalaman ng pahayag mo pati na ang paraan mo ng paghaharap nito, at kung paano mo ito gagawing mas eksakto sa oras. Pag-isipan din kung paano mo ito gagawing mas espesipiko, praktikal, at nakapagpapakilos. Inirerekord ng ilan ang kanilang pahayag para magawa ito.—th aralin 15.

### 12. Magsalita mula sa puso
Huwag basahin ang pahayag mo sa mga tagapakinig. Ipaliwanag ang materyal gamit ang sarili mong pananalita. Magpakita ng angkop na sigla, kumumpas nang natural, at taimtim na ngumiti para ipakita ang damdamin at personal na interes mo sa mga tagapakinig.—th aralin 11, 12; be p. 166, 174-178.

### 13. Panabikin bago basahin ang teksto
Bago basahin ang isang teksto, panabikin ang mga tagapakinig. Puwede kang magbangon ng tanong o sabihin sa mga tagapakinig kung ano ang hahanapin nila sa teksto. Iwasan ang mga pananalitang tulad ng "pamilyar na tayong lahat sa tekstong ito" o "maraming beses na natin itong nabasa," na para bang humihingi ka ng paumanhin dahil babasahin mo ito ulit. Hayaang mahanap ng mga tagapakinig ang teksto bago ito basahin. Basahin ang teksto nang wasto at may tamang pagdiriin. Pagkatapos, panatilihing nakabukas ang Bibliya mo para mabalikan ang mga susing salita o parirala.—th aralin 4, 5.

### 14. Positibong mensahe
Magpokus sa positibong mensahe ng Bibliya at sa mga pakinabang ng pagsasabuhay sa matatalinong payo nito. Magsalita nang positibo tungkol sa organisasyon ni Jehova at sa mga nasa kongregasyon. Iwasan ang mga negatibong komento na makakasira ng loob ng mga tagapakinig o mga biro na humahamak sa paniniwala, saloobin, o paraan ng pamumuhay ng mga hindi Saksi.—th aralin 16.

### 15. I-adjust sa audience
Kung marami kang tagapakinig na hindi Saksi, talakayin ang materyal sa paraan na madaling maintindihan ng mga interesado. Kung kaunti lang ang interesadong dumalo, maaari mong iharap ang pahayag sa paraan na magpapatibay sa mga mamamahayag sa kongregasyon.—th aralin 17, 18.

### 16. Patuloy na magpabuti
Bago ka magpahayag, makakabuti rin kung sasabihin mo sa katulong na tagapayo o sa iba pang mahusay na tagapagsalita na gusto mong marinig ang mga obserbasyon at mungkahi niya pagkatapos ng pahayag mo. Regular na repasuhin ang brosyur na Pagtuturo at ang aklat na Paaralan Ukol sa Ministeryo. Magtuon ng pansin sa paraan ng pagtuturo na ginagamit sa buwanang programa ng JW Broadcasting. Tandaan, mapapasulong nating lahat ang ating "paraan ng pagtuturo," gaano man tayo katagal nang nagbibigay ng mga pahayag pangmadla.—Tit. 1:9.
