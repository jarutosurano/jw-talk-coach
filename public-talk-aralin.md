# Mga Aralin para sa Pahayag Pangmadla

> Mga aralin na may kaugnayan sa public talk. Hindi kasama ang mga aralin para sa Bible reading o iba pang assignment.

---

## Aralin 1: Epektibong Introduksiyon

**Binanggit na teksto:** Gawa 17:22

### Kung Ano ang Gagawin
Sa introduksiyon mo, dapat makuha mo ang interes ng mga tagapakinig at malinaw mong maipakita kung ano ang iyong paksa at kung bakit dapat silang maging interesado rito.

### Kung Paano Ito Gagawin

**Kunin ang interes ng tagapakinig.** Pumili ng tanong, pananalita o kasabihan, totoong karanasan, o balita na makakakuha ng interes ng mga tagapakinig.

> **Praktikal na tip:** Patiunang pag-isipan kung saan interesado at kung ano ang ikinababahala ng mga tagapakinig mo at ibagay roon ang introduksiyon mo.

**Linawin kung ano ang paksa.** Tiyakin mong malinaw sa introduksiyon mo kung ano ang paksa at layunin ng iyong pahayag o presentasyon.

**Ipakita kung bakit mahalaga ang paksa.** Ibagay ang sinasabi mo sa kung ano ang kailangan ng mga tagapakinig. Dapat na malinaw nilang maintindihan kung paano makakatulong ang paksa sa buhay nila.

> **Praktikal na tip:** Habang naghahanda ng pahayag, tanungin ang sarili, 'Ano ang mga pinagdadaanan ng mga kapatid sa kongregasyon namin?' Pagkatapos, ibagay roon ang introduksiyon mo.

---

## Aralin 3: Paggamit ng mga Tanong

**Binanggit na teksto:** Mateo 16:13-16

### Kung Ano ang Gagawin
Gumamit ng angkop na mga tanong kapag nangangatuwiran sa mga tagapakinig, para makuha at mapanatili ang interes nila, at para maidiin ang mahahalagang punto.

### Kung Paano Ito Gagawin

**Kunin at panatilihin ang interes.** Gumamit ng retorikal na mga tanong para mapaisip ang mga tagapakinig at maging interesado silang matuto.

**Mangatuwiran.** Tulungan ang mga tagapakinig na makita ang lohika ng sinasabi mo sa pamamagitan ng paggamit ng magkakasunod na tanong na umaakay sa makatuwirang konklusyon.

**Idiin ang mahahalagang punto.** Gumamit ng tanong para maging interesado ang mga tagapakinig mo sa sasabihin mong punto. Gumamit ng mga tanong para marepaso ang isang mahalagang punto pagkatapos mo itong talakayin o bago magtapos ang pahayag o presentasyon mo.

> **Praktikal na tip:** Pagkatapos basahin ang isang teksto, gumamit ng mga tanong para idiin ang pangunahing punto sa (mga) teksto na kababasa mo lang.

---

## Aralin 4: Angkop na Introduksiyon sa Teksto

**Binanggit na teksto:** Mateo 22:41-45

### Kung Ano ang Gagawin
Ihanda ang isip ng mga tagapakinig bago basahin ang isang teksto.

### Kung Paano Ito Gagawin

**Isipin kung bakit mo babasahin ang teksto.** Bago basahin ang bawat teksto, gumamit ng introduksiyon para malaman ng mga tagapakinig kung ano ang itatampok mong punto sa teksto.

> **Praktikal na tip:** Tingnan ang konteksto. Kung sasabihin mo kung sino ang nagsasalita sa teksto o ang sumulat ng aklat na iyon ng Bibliya, tiyaking tama ang sasabihin mo.

**Ipakita na galing sa Salita ng Diyos ang sinasabi mo.** Kapag ang tagapakinig mo ay naniniwala sa Diyos, tukuyin ang Bibliya bilang Salita ng Diyos para ipakita na ito ang pinakamahusay na mapagkukunan ng karunungan.

**Tulungan ang mga tagapakinig na maging interesado sa teksto.** Gumamit ng tanong na masasagot ng teksto, bumanggit ng problema kung saan makakatulong ang teksto, o bumanggit ng simulain na matututuhan sa babasahing ulat sa Bibliya.

> **Praktikal na tip:** Isipin kung ano ang alam na ng mga tagapakinig tungkol sa paksa at sa teksto. Kahit na pamilyar ang tekstong babasahin mo, gumamit ng kapana-panabik na introduksiyon at tulungan silang makita kung ano pa ang matututuhan nila sa teksto.

---

## Aralin 6: Ipakita ang Kahalagahan ng Teksto

**Binanggit na teksto:** Juan 10:33-36

### Kung Ano ang Gagawin
Huwag basta basahin ang teksto at pumunta sa kasunod na punto. Tiyaking malinaw na makikita ng mga tagapakinig ang koneksiyon ng tekstong binabasa mo sa puntong pinalilitaw mo.

### Kung Paano Ito Gagawin

**Itampok ang mahahalagang salita.** Pagkatapos basahin ang isang teksto, idiin ang mga salitang may kaugnayan sa pangunahing punto. Magagawa mo ito kung uulitin mo ang mga salitang iyon o magtatanong ka sa mga tagapakinig para matukoy nila ang mahahalagang salita.

> **Praktikal na tip:** Kung gagamit ka ng ibang pananalita para muling ipakita ang ideya sa teksto, tiyaking malinaw pa ring makikita ng mga tagapakinig ang koneksiyon ng mga salita sa Bibliya sa iyong pangunahing punto.

**Idiin ang punto.** Kung sinabi mo ang dahilan kung bakit mo babasahin ang isang teksto, pagkatapos itong basahin, ipaliwanag kung paano nauugnay sa dahilang iyon ang mahahalagang salita sa teksto.

> **Praktikal na tip:** Habang tinatalakay ang teksto, panatilihing nakabukas ang iyong Bibliya. Matutulungan nito ang mga tagapakinig na makita ang kaugnayan ng sinasabi mo sa tekstong kababasa mo lang.

**Gawing simple ang pagpapaliwanag sa kahalagahan ng teksto.** Iwasang magkomento sa mga detalyeng walang kaugnayan sa pangunahing punto. Isipin muna kung ano na ang alam ng mga tagapakinig tungkol sa paksa at saka magpasiya kung anong mga detalye ang kailangan para malinaw nilang maintindihan ang punto.

---

## Aralin 7: Tumpak at Nakakakumbinsi

**Binanggit na teksto:** Lucas 1:3

### Kung Ano ang Gagawin
Gumamit ng mapagkakatiwalaang mga ebidensiya para matulungan ang mga tagapakinig na makabuo ng tamang konklusyon.

### Kung Paano Ito Gagawin

**Gumamit ng mapagkakatiwalaang reperensiya.** Ibatay sa Salita ng Diyos ang mga sasabihin mo; basahin mo mismo ang nasa Bibliya hangga't maaari. Kung may babanggitin ka tungkol sa siyensiya, isang balita, isang karanasan, o iba pang ebidensiya, tiyakin mong mapagkakatiwalaan at bago ang reperensiya mo.

**Gamitin ang reperensiya sa tamang paraan.** Ipaliwanag ang mga teksto ayon sa konteksto nito, kabuoang mensahe ng Bibliya, at sa sinasabi ng mga publikasyong mula sa "tapat at maingat na alipin." (Mat. 24:45) Gamitin ang mga reperensiyang hindi salig sa Bibliya ayon sa konteksto ng mga ito at intensiyon ng manunulat.

> **Praktikal na tip:** Huwag daragdagan o sosobrahan ang mga detalye at numero. Maging maingat para ang "ilang tao" ay hindi mo masabing "karamihan sa mga tao," ang "kung minsan" ay hindi maging "palagi," at ang "posible" ay hindi maging "malamang."

**Mangatuwiran batay sa ebidensiya.** Pagkatapos magbasa ng isang teksto o bumanggit ng isang reperensiya, gumamit ng mataktikang mga tanong o paglalarawan para matulungan ang mga tagapakinig na makabuo ng sarili nilang konklusyon.

---

## Aralin 8: Mga Ilustrasyong Nakapagtuturo

**Binanggit na teksto:** Mateo 13:34, 35

### Kung Ano ang Gagawin
Puwedeng maging mas epektibo ang pagtuturo mo kung gagamit ka ng simpleng mga ilustrasyon na makaaabot sa puso ng mga tagapakinig at makapagtuturo ng mahahalagang punto.

### Kung Paano Ito Gagawin

**Pumili ng simpleng ilustrasyon.** Gaya ni Jesus, gumamit ng maliliit na bagay para ipaliwanag ang malalaking bagay, at ng simpleng mga bagay para ipaliwanag ang komplikadong mga bagay. Huwag magdagdag ng mga detalyeng hindi kailangan at magpapalabo lang sa ilustrasyon. Tiyakin mong ang mga detalye ng ilustrasyon ay may kaugnayan sa aral na itinuturo mo, dahil malilito ang mga tagapakinig kung gagamit ka ng mga detalyeng walang kaugnayan sa paksa.

> **Praktikal na tip:** Maging mapagmasid. Tumingin sa paligid, pag-aralan ang mga publikasyong salig sa Bibliya, at makinig sa mahuhusay na guro. Habang ginagawa mo ito, tandaan ang mga ilustrasyong magagamit mo para mapasulong ang iyong pagtuturo. Ilagay sa isang file ang mga ilustrasyong ito.

**Isipin ang mga tagapakinig mo.** Pumili ng ilustrasyong may kaugnayan sa mga ginagawa at interes ng mga tagapakinig. Tiyakin mong hindi sila mapapahiya o masasaktan sa ilustrasyong gagamitin mo.

**Ituro ang pangunahing punto.** Gumamit ng ilustrasyon para itampok ang pangunahing mga punto, hindi ang mga detalyeng di-gaanong mahalaga. Tiyakin mong hindi lang ang ilustrasyon ang matatandaan ng iyong tagapakinig, kundi pati ang puntong itinuturo nito.

---

## Aralin 9: Tamang Paggamit ng Visual Aid

**Binanggit na teksto:** Genesis 15:5

### Kung Ano ang Gagawin
Gumamit ng mga visual aid para maging mas malinaw at madaling tandaan ang mahahalagang puntong itinuturo mo.

### Kung Paano Ito Gagawin

**Pumili ng visual aid na makakatulong sa pagtuturo mo.** Gumamit ng mga larawan, dayagram, mapa, time line, o iba pang visual aid para itampok ang mahahalagang punto, hindi ang mga detalyeng di-gaanong mahalaga. Tulungan ang mga tagapakinig na hindi lang ang visual aid ang matandaan, kundi pati ang puntong itinuturo mo.

**Siguraduhing makikita ng mga tagapakinig mo ang visual aid.**

> **Praktikal na tip:** Malayo pa bago ang bahagi mo, ihanda mo na ang mga visual aid na gagamitin mo.

---

## Aralin 13: Ipakita Kung Paano Magagamit sa Buhay

**Binanggit na teksto:** Kawikaan 3:21

### Kung Ano ang Gagawin
Tulungan ang mga tagapakinig na maunawaan ang kahalagahan ng iyong paksa sa buhay nila, at ipakita kung ano ang gagawin nila sa natutuhan nila.

### Kung Paano Ito Gagawin

**Isipin ang mga tagapakinig mo.** Pag-isipan kung bakit kailangan nilang marinig ang impormasyong sasabihin mo, at isipin kung anong punto sa paksa ang partikular na makakatulong sa kanila.

**Sa buong pahayag mo o presentasyon, ipakita sa mga tagapakinig kung ano ang gagawin nila.** Sa umpisa pa lang, dapat na maisip ng bawat tagapakinig, 'Makakatulong sa akin ito.' Sa pagtalakay mo sa bawat pangunahing punto, ipakita kung paano nila ito magagamit. Maging espesipiko.

> **Praktikal na tip:** Kapag tinatalakay kung paano susundin ang mga simulain ng Bibliya, ipadama sa mga tagapakinig ang pagmamahal at pagmamalasakit mo. Sa halip na konsensiyahin sila, patibayin ang pag-ibig at pananampalataya nila. Magtiwala na uudyukan sila ng puso nila na gawin ang tama.

---

## Aralin 14: Idiin ang Pangunahing mga Punto

**Binanggit na teksto:** Hebreo 8:1

### Kung Ano ang Gagawin
Tulungan ang mga tagapakinig na masundan ang tinatalakay mo, at gawing malinaw ang koneksiyon ng bawat pangunahing punto sa layunin at tema ng pahayag.

### Kung Paano Ito Gagawin

**Magkaroon ng layunin.** Isipin kung ang layunin ng pahayag mo ay magbigay ng impormasyon, mangumbinsi, o magpakilos sa mga tagapakinig, at iayon doon ang bubuoin mong pahayag. Siguraduhing lahat ng pangunahing punto ay makakatulong sa iyo na maabot ang layunin mo.

> **Praktikal na tip:** Tanungin ang sarili: 'Ano kaya ang mga posibleng itanong o hindi sang-ayunan ng mga tagapakinig tungkol sa paksang ito? Ano ang malamang na pagkakasunod-sunod ng mga tanong o pagtutol nila?' Pagkatapos, iayon doon ang pagkakasunod-sunod ng mga punto mo para makasubaybay ang mga tagapakinig sa pagtalakay mo at maintindihan at matanggap nila ang impormasyong ibibigay mo.

**Idiin ang tema ng iyong pahayag.** Banggitin ang tema sa buong pahayag; ulit-ulitin ang mahahalagang salita ng tema o gumamit ng mga salitang kasingkahulugan ng mga ito.

**Gawing simple at malinaw ang pangunahing mga punto.** Piliin lang ang mga punto na may kaugnayan sa tema mo at maituturo mo nang epektibo sa loob ng itinakdang oras. Huwag tumalakay ng maraming pangunahing punto, sabihin nang malinaw ang bawat pangunahing punto, huminto sandali bago talakayin ang kasunod, at gawing malinaw ang paglipat mula sa isang pangunahing punto papunta sa kasunod.

> **Praktikal na tip:** Puwede mong sabihin ang pangunahing mga punto sa introduksiyon para matulungan ang mga tagapakinig na masundan ang tinatalakay mo o sabihin ulit ang mga iyon sa konklusyon para matulungan silang matandaan iyon.

---

## Aralin 16: Nakapagpapatibay at Positibo

**Binanggit na teksto:** Job 16:5

### Kung Ano ang Gagawin
Sa halip na magpokus sa problema, magpokus sa solusyon at sa mga bagay na magpapakilos sa mga tagapakinig.

### Kung Paano Ito Gagawin

**Magkaroon ng positibong pananaw sa mga tagapakinig.** Magtiwalang gusto ng mga kapananampalataya mo na mapasaya si Jehova. Kahit na kailangan mong magpayo, magbigay muna ng taimtim na komendasyon hangga't posible.

> **Praktikal na tip:** Dapat na ang mga sinasabi mo ay udyok ng pag-ibig, hindi pagkainis. Ngumiti nang magiliw para mapalagay ang loob sa iyo ng mga tagapakinig mo.

**Limitahan ang negatibong impormasyon.** Bumanggit lang ng negatibong mga bagay may kinalaman sa isang paksa kung makakatulong ito. Dapat na positibo ang kabuoan ng pahayag o presentasyon mo.

**Gamiting mabuti ang Salita ng Diyos.** Itampok ang mga ginawa, ginagawa, at gagawin ni Jehova para sa mga tao. Pasiglahin at patibayin ang mga tagapakinig mo.

---

## Aralin 17: Madaling Maintindihan

**Binanggit na teksto:** 1 Corinto 14:9

### Kung Ano ang Gagawin
Tulungan ang mga tagapakinig na maintindihan ang kahulugan ng mensahe mo.

### Kung Paano Ito Gagawin

**Pag-aralang mabuti ang materyal.** Unawaing mabuti ang paksa para maipaliwanag mo ito nang simple sa sarili mong pananalita.

**Gumamit ng maiikling pangungusap at simpleng mga parirala.** Puwede namang gumamit ng mahahabang pangungusap, pero ipaliwanag ang mahahalagang punto sa maiikling parirala o pangungusap.

> **Praktikal na tip:** Huwag gumamit ng mga detalyeng hindi kailangan; baka makalito lang ito sa mga tagapakinig. Gumamit ng mga pananalitang simple, sa halip na komplikado.

**Ipaliwanag ang mga terminong di-pamilyar.** Huwag gaanong gumamit ng mga terminong di-pamilyar sa mga tagapakinig mo. Kung kailangan mong bumanggit ng di-pamilyar na termino, karakter sa Bibliya, o sinaunang panukat o kaugalian, ipaliwanag ito.

---

## Aralin 18: May Matututuhan

**Binanggit na teksto:** 1 Corinto 9:19-23

### Kung Ano ang Gagawin
Pag-isipin ang mga tagapakinig; dapat na madama nilang may mahalaga silang natutuhan.

### Kung Paano Ito Gagawin

**Isipin kung ano ang alam na ng mga tagapakinig.** Sa halip na basta ulitin ang dati na nilang alam, tulungan silang may matutuhang bago sa paksa.

> **Praktikal na tip:** Gawing mabilis ang pagtalakay sa pamilyar na mga punto, pero bagalan ang pagtalakay sa bagong mga ideya.

**Magsaliksik at magbulay-bulay.** Kung posible, gumamit din ng di-gaanong pamilyar na mga impormasyon o ng kasalukuyang mga pangyayari sa pagpapaliwanag ng pangunahing mga ideya. Pag-isipang mabuti ang materyal at ang koneksiyon nito sa mga impormasyong gusto mong banggitin.

> **Praktikal na tip:** Habang pinag-aaralan mo ang materyal, pag-isipan ang mga tanong na gaya ng 'ano, bakit, kailan, saan, sino, at paano.' Gawing buháy ang pagtuturo mo sa pamamagitan ng pagbibigay ng ganoong mga tanong at pagsagot sa mga iyon sa buong pahayag mo.

**Ipakitang makakatulong ang mensahe mo.** Ipaliwanag kung paano makakatulong sa pang-araw-araw na buhay ng mga tagapakinig mo ang tatalakayin mong mga punto sa Kasulatan. Tumalakay ng espesipikong mga sitwasyon na nararanasan o ikinababahala ng mga tagapakinig mo at mga saloobin at paggawi na karaniwan sa kanila.

---

## Aralin 19: Tumatagos sa Puso

**Binanggit na teksto:** Kawikaan 3:1

### Kung Ano ang Gagawin
Tulungan ang mga tagapakinig na makita ang kahalagahan ng natututuhan nila at isabuhay iyon.

### Kung Paano Ito Gagawin

**Tulungan ang mga tagapakinig na suriin ang sarili nila.** Gumamit ng retorikal na mga tanong para tulungan ang mga tagapakinig mo na suriin ang damdamin nila.

**Antigin ang mabuting kalooban ng mga tagapakinig.** Himukin ang mga tagapakinig na pag-isipan kung bakit sila gumagawa ng mabuti. Tulungan silang magkaroon ng pinakamabubuting motibo—pag-ibig kay Jehova, sa kapuwa, at sa mga turo ng Bibliya. Mangatuwiran sa mga tagapakinig; huwag silang sermunan. Huwag silang ipahiya o konsensiyahin. Sa halip, patibayin sila at hikayating gawin ang buong makakaya nila.

**Tulungan ang mga tagapakinig na kay Jehova magpokus.** Ipaliwanag kung paano ipinapakita ng mga turo, mga simulain, at mga utos ng Bibliya ang mga katangian ng Diyos at ang pag-ibig niya sa atin. Tulungan ang mga tagapakinig mo na maging palaisip sa damdamin ni Jehova at magkaroon ng kagustuhang mapasaya siya.

> **Praktikal na tip:** Tandaan na inilalapit ni Jehova ang mga tao sa kaniya. Gamitin ang kaniyang Salita para pakilusin ang mga tagapakinig mo.

---

## Aralin 20: Epektibong Konklusyon

**Binanggit na teksto:** Eclesiastes 12:13, 14

### Kung Ano ang Gagawin
Sa pagtatapos ng pahayag o presentasyon mo, tulungan ang mga tagapakinig na tanggapin at isabuhay ang mga natutuhan nila.

### Kung Paano Ito Gagawin

**Iugnay ang konklusyon mo sa pangunahing paksa.** Ulitin o sabihin sa ibang paraan ang pangunahing mga punto at tema.

**Antigin ang mga tagapakinig.** Ipakita sa mga tagapakinig kung ano ang dapat gawin, at magbigay ng magagandang dahilan kung bakit dapat itong gawin. Ipakita sa iyong pagsasalita na talagang naniniwala ka sa sinasabi mo at na mahalaga iyon.

**Gawing simple at maikli ang konklusyon mo.** Huwag magpasok ng bagong pangunahing punto. Sa pinakamaikling paraan na magagawa mo, muling himukin ang mga tagapakinig mo na kumilos.

> **Praktikal na tip:** Huwag madaliin ang konklusyon, at huwag basta unti-unting pahinain ang boses mo. Sabihin ang huli mong mga pangungusap sa tonong magtatapos na ang pahayag o presentasyon mo.
